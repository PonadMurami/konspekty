Spotkanie 1. - Iluzja a~prawda
******************************

Cel spotkania i~wprowadzenie dla animatora
==========================================

To spotkanie ma charakter wprowadzający, jest wstępem do dalszej części rekolekcji, gdzie wyszedłszy od wolności skupimy się na naszych wyborach i~ich konsekwencjach. Najważniejsze jest tutaj zrozumienie czym jest prawdziwa wolność. Uczestnik po spotkaniu rozumie czym jest wolność, potrafi ją zdefiniować i~odróżnić pojęcie prawdziwej wolności od iluzji wolności. Potrafi wskazać jej płaszczyzny w~swoim życiu. Dzisiejsze spotkanie jest wprowadzeniem do modlitwy wieczornej, której głównym celem będzie wskazanie Chrystusa jako tego, który wolność przynosi. Z~racji na ograniczony czas, postaraj się zachować dynamiczną płynność tego spotkania.

.. note:: Tu mogą się pojawić dyskusje na temat “wolności” w~aborcji, czarne protesty itd. Trzeba się z~tym liczyć i~być na to przygotowanym.

Pamiętaj, podane przykładowe odpowiedzi na pytania są tylko sugestią autorów, nie wymagamy w~żadnym momencie podania słowa-klucza. Masz wielki wpływ na ludzi, którzy teraz przed Tobą stoją. W~tym czasie jesteś szczególnie za nich odpowiedzialny. Nie bez powodu znajdujesz się właśnie w~Brennej, na tych rekolekcjach. Spędzaj ze swoją grupą każdy możliwy czas wolny. Bądź z~uczestnikami w~pokoju, zadawaj im pytania, bądź obecny nie tylko na spotkaniach grupowych, ale w~całym ich czasie rekolekcyjnym. Jednym z~powodów jest proza życia i~konieczność utrzymania dyscypliny na rekolekcjach dla 100 osób. Ważniejszym powodem jest nawiązanie relacji bez której wszystko co mówimy będzie z~definicji 10 razy mniejszej mocy. Inspiruj, zapalaj, ucz, w~razie potrzeby burz i~pokazuj jak budować od nowa. Niech to będzie czas działania Ducha Świętego. Powodzenia!

* zawiązanie wspólnoty, wzajemne poznanie się

* od razu w~kontekście wolności - jak ją rozumiemy, co nam ją zabiera, jak na to reagujemy?

* pokazanie jak błędnie można rozumieć wolność i~pokazanie czym wolność jest naprawdę

* pokazanie wartości wolności, ale także wolności jako warunku tego, żeby coś było wartościowe (bo bez wolności nie ma racji bytu - np. miłość, moralność…)

* wprowadzenie w~modlitwę wieczorną (wolność nie jest łatwa, często z~różnych względów sami nie potrafimy jej w~pełni osiągnąć)

Zapoznanie się grupy
====================

Celem tego punktu jest zapoznanie się, stworzenie wewnętrznej wspólnoty. Warto, szczególnie w~młodszych grupach, podkreślić, że mogą się czuć swobodnie, że tworzymy zamkniętą grupę. Forma dowolna (byle nie za długa). Można zadać kilka pytań o~pasje, ulubiony film itd. i~płynnie przejść do wprowadzenia zadając pytanie typu: “kiedy czujesz się wolny?”, “co cię najbardziej cieszy?”

* Dowolna forma modlitwy o~otwartość, działanie Ducha Świętego, prośba o~siły, abyśmy ten czas umieli wykorzystać.

* Zapoznanie, np.: Twój ulubiony film, marzenia, opisz siebie w~kilku przymiotnikach-dlaczego takie a~nie inne?

* Można poprosić by każdy zadał sobie pytanie (na które nie będziemy odpowiadać): Co zamierzam zrobić z~tym czasem. Muszę podjąć decyzję: wchodzę w~to na 100%, staram się, bo mogę coś zyskać, bo właściwie co mam do stracenia albo nie.

* Kiedy czujesz się szczęśliwy?

* Kiedy czujesz się wolny?

Wprowadzenie-definiowanie wolności 
==================================

Tutaj przechodzimy już do treści właściwej spotkania. Proponujemy luźną burzę mózgów nad samą definicją wolności, którą potem będziemy konfrontować z~rzeczywistością. Konstytucja soborowa (Gaudium et spes (z łac. Radość i~Nadzieja) – Konstytucja duszpasterska o~Kościele w~świecie współczesnym ogłoszona przez papieża Pawła VI 7 grudnia 1965. (KDK17)) wolność rozumie jako: brak zewnętrznego przymusu i~wewnętrzną niezależność wobec zła. Łączy w~taki sposób dwie koncepcje wolności: wyboru i~autonomii działania. 

Burza mózgów: Czym jest wolność, z~jakimi obrazami Ci się kojarzy? W~jakich sferach mojego życia występuje? (Skojarzenia można wypisać na kartce w~postaci “słoneczka” ze słowem “wolność” w~centrum. Np. brak zew. przymusu, wewnętrzna niezależność od zła, wolny wybór dobra, wolność w~prawie, wolność od grzechu, wolność słowa, nie idę pod wpływem ślepego popędu, wolność od śmierci)

Możemy sobie pomóc i~zobaczyć co bezpośrednio mówi Pismo o~wolności.

.. note:: Można wybrać po jednym fragmencie.

Przeczytajmy:

**Wolność w~poznaniu Boga:**

    Czyż nie jestem wolny? Czy nie jestem apostołem? Czyż nie widziałem Jezusa, Pana naszego Czyż nie jesteście moim dziełem w~Chrystusie?
    
    -- 1 Kor 9,1
    
    Pan zaś jest Duchem, a~gdzie jest Duch Pański - tam wolność.
    
    -- 2 Kor 3,17
    
**Wolność od grzechu:**
    
    a~uwolnieni od grzechu oddaliście się w~niewolę sprawiedliwości. 
    
    -- Rz 6,18
    
    On uwolnił nas spod władzy ciemności i~przeniósł do królestwa swego umiłowanego Syna, w~którym mamy odkupienie - odpuszczenie grzechów. 
    
    -- 1 Kol 1,13-14
    
**Wolność od śmierci:**

    Stworzenie bowiem zostało poddane marności - nie z~własnej chęci, ale ze względu na Tego, który je poddał - w~nadziei, że również i~ono zostanie wyzwolone z~niewoli zepsucia, by uczestniczyć w~wolności i~chwale dzieci Bożych. 
    
    -- Rz 8,20-21
    
    Teraz jednak dla tych, którzy są w~Chrystusie Jezusie, nie ma już potępienia. Albowiem prawo Ducha, który daje życie w~Chrystusie Jezusie, wyzwoliło cię spod prawa grzechu i~śmierci. Co bowiem było niemożliwe dla Prawa, ponieważ ciało czyniło je bezsilnym, [tego dokonał Bóg]. On to zesłał Syna swego w~ciele podobnym do ciała grzesznego i~dla [usunięcia] grzechu wydał w~tym ciele wyrok potępiający grzech, aby to, co nakazuje Prawo, wypełniło się w~nas, o~ile postępujemy nie według ciała, ale według Ducha. 
    
    -- Rz 8,1-4
    
Zapytajmy:

* Czy da się żyć bez wolności? Dlaczego tak, dlaczego nie?

* Czy wolność to stan stały? Czy zawsze jestem wolny?

* W~jakich momentach sam swoją wolność odbieram?

* Jak reagujesz, gdy ktoś Twoją wolność zabiera/ogranicza?

* Jaka jest Twoja motywacja do zrobienia czegoś, gdy sam na to się decydujesz, a~jaka, gdy zostaje Ci to narzucone? (Np. wybór szkoły gimnazjalnej raczej nie był tylko moim wyborem, ale już wybór zajęć dodatkowych/organizacji/studiów tak (chociaż nie zawsze)) 

* Jaki mam stosunek do tych wyborów? Które dają mi więcej satysfakcji i~spełnienia?

* Jaką wartość mają czyny wykonywane z~przymusu? Jakie mają efekty? 

* Można skonfrontować te same sytuacje, pod wpływem przymusu/w nieszczerości i~w wolności:

    * Powiedzenie komuś “Kocham Cię” w~nieszczerości i~wolności

    * Pomoc babci/mamie, dlatego, że chcę pomóc vs dlatego, że muszę

    * Nauka albo ćwiczenie na instrumencie - kiedy zmuszają mnie rodzice, albo kiedy sam chcę

    * Spotkanie ze znajomymi/rodziną - wymuszone vs wybrane w~wolności

* Dlaczego wolność jest warunkiem tego, aby coś było wartościowe?

* Czy wolność ma jakieś ograniczenia?

Ostatnim pytaniem przechodzimy do następnego punktu spotkania. 

Złudzenie wolności
==================

W tym momencie trzeba mocno podkreślić i~znaleźć różnicę, pomiędzy prawdziwą wolnością, która daje szczęście, a~pozorną “pseudo-wolnością”, która zniewala. Dochodzimy do wniosku, że wolność nie może być usprawiedliwieniem zła.

**Wizja pełnej wolności**

Prezentujemy kilka przykładów wizji maksymalnej, przerysowanej wolności.

* Jak wyglądałoby społeczeństwo maksymalnej wolności? (Brak odpowiedzialności karnej, maksymalna wolność słowa.)

* Jak wyglądałaby relacja damsko-męska? (Mogę mieć wielu partnerów, robić co chcę bo jestem przecież wolny.)

* Jakie widzimy zagrożenia w~tych sytuacjach?

**Iluzja wolności**

* Czy odnosząc się do zaprezentowanych przykładów możemy stwierdzić, że wolność jest równoznaczna z~tym, że wszystko mi wolno? Czy to możliwość robienia tego, na co ma się ochotę? Dlaczego tak, dlaczego nie?

* Czy wolność to brak jakichkolwiek ograniczeń (jakich)?

* Czy wolność możemy mierzyć ilością możliwości jakie mamy do wyboru? (Wtedy bylibyśmy wolni tylko w~momencie wyboru i~najlepiej gdybyśmy nigdy nic nie wybierali, bo każdy wybór powoduje, że zmniejszamy sobie zakres możliwości, a~więc idąc tym tropem - ograniczamy swoją wolność)

* Czy w~takim razie wolność może zniewalać - w~jaki sposób? (Prawdziwa wolność nie zniewala, ale jej iluzja - tak.)

* Jakie istnieją złudzenia wolności? (Można samego siebie zniewolić ideą wolności - tj. tak bardzo chcieć być wolnym, że dla samej tylko wolności (dla udowodnienia, że mogę) wybieram coś czego nie chcę. Na przykład: dziecko, które tylko po to żeby zrobić na przekór mamie ucieka z~domu, a~potem płacze, bo mu smutno bez mamy; proste-"na złość babci ôdmroża se uszy"; poważniejsze, jeśli chodzi o~konsekwencje w~życiu: idę na takie czy takie studia, po to tylko żeby coś komuś udowodnić (np. rodzicom), zamanifestować swoją wolność, mimo że w~gruncie rzeczy nie jest to to co chciałbym robić...)

Przeczytajmy:

    Jak ludzie wolni [postępujcie], nie jak ci, dla których wolność jest usprawiedliwieniem zła, ale jak niewolnicy Boga.

    -- 1 P 2,16

* Co to znaczy, że dla niektórych wolność jest usprawiedliwieniem zła? Czy taka wolność jest prawdziwą wolnością? (Konkluzja)

Przeczytajmy:

    Wszystko mi wolno, ale nie wszystko przynosi korzyść. Wszystko mi wolno, ale ja niczemu nie oddam się w~niewolę.
    
    -- 1 Kor 6, 12

* Jak mogłoby brzmieć to zdanie w~inny sposób?Jak rozumiem te słowa?


Podsumowanie i~zastosowanie
===========================

* Jeżeli miałbyś opisać treść spotkania w~dwóch zdaniach, jak one by wyglądały?

Dochodzimy do wniosku, że każdy z~nas jest w~jakiś sposób wrażliwy na punkcie wolności. Jej wymagania wcale nie są łatwe. Trzeba wrażliwości, wyczucia, słuchania Boga, aby móc odróżnić co tak naprawdę prowadzi mnie do Pełni Wolności.

W ramach wprowadzenia do modlitwy wieczornej, pięknie by było powiedzieć w~tym miejscu świadectwo na temat wolności, którą daje mi Chrystus. 

Wybiorę taką przestrzeń w~moim życiu, gdzie brakuje mi wolności i~za chwilę na modlitwie wieczornej spróbuję powierzyć ją Bogu.

Modlitwa
========

Modlitwa o~dobre przeżycie tego czasu. W~ramach odpowiedzialności, każdy może się pomodlić za inną osobę ze swojej grupy. Dziękujemy za czas spotkania i~prosimy o~łaski na czas rekolekcji, o~Dary Ducha Świętego w~rozeznawaniu co w~moim życiu jest prawdziwą wolnością.
