***************************************************************
Spotkanie 1 - Czym jest poszukiwanie?
***************************************************************

====================================
Wprowadzenie
====================================

Pozwólcie że zaczniemy mniej pobożnie:

   | Biega, krzyczy pan Hilary:
   | "Gdzie są moje okulary?"
   |
   | Szuka w spodniach i w surducie,
   | W prawym bucie, w lewym bucie.
   |
   | Wszystko w szafach poprzewracał,
   | Maca szlafrok, palto maca.
   |
   | "Skandal! - krzyczy - nie do wiary!
   | Ktoś mi ukradł okulary!"
   |
   | Pod kanapą, na kanapie,
   | Wszędzie szuka, parska, sapie!
   |
   | Szuka w piecu i w kominie,
   | W mysiej dziurze i w pianinie.
   |
   | Już podłogę chce odrywać,
   | Już policję zaczął wzywać.
   |
   | Nagle zerknął do lusterka...
   | Nie chce wierzyć... Znowu zerka.
   |
   | Znalazł! Są! Okazało się,
   | Że je ma na własnym nosie

   -- Julian Tuwim -- "Okulary"

* Kto to napisał?

* O czym nam opowiada?

====================================
Podróżnicy - poszukiwacze
====================================

.. note:: odczytywać powoli kolejnymi akapitami, na wypadek gdyby odgadli wcześniej

Przeczytam wam teraz tekst bardziej poważny. Jest to pewien życiorys, zgadnijcie kogo dotyczy:

   Urodzony 25 sierpnia lub 31 października 1451 w Genui, zm. 20 maja 1506 w Valladolid. Europejski żeglarz i nawigator.

   Kapitan wyprawy, która jako pierwsza wyprawa w historii nowożytnej pokonała zwrotnikowy Ocean Atlantycki w 1492.

   Mianowany został za dokonania admirałem i pierwszym namiestnikiem hiszpańskich kolonii.

   Organizator i kapitan czterech odkrywczych wypraw transatlantyckich z Hiszpanii.

   Pierwsza płynęła na trzech okrętach Santa María, Niña i Pinta pod flagą Kastylii w poszukiwaniu zachodniej drogi morskiej do Indii.

   -- życiorys Krzysztofa Kolumba

* Z czego znamy najbardziej Krzysztofa Kolumba? [odkrycia Ameryki]

* Czego poszukiwał? [nowego szlaku handlowego do Indii]

* Dlaczego szukał nowej drogi? [w nadziei, że będzie prościej i szybciej]

Zapiszmy nasze odkrycia [zapis na przygotowanej mapce świata]

====================================
Motywy poszukiwania w literaturze
====================================

* Czy  znacie jakieś utwory literackie, w których bohaterowie czegoś poszukują?  [np. "Odyseja" Homera]

* Wymienić. Opowiedz, by wszyscy wiedzieli. Czego bohater szukał?

* Jak sądzisz, dlaczego bohater tego szukał?

Zapiszmy nasze odkrycia [zapis na przygotowanej mapce świata]

====================================
Motywy poszukiwania w filmie
====================================

* A czy  znacie jakieś filmy, w których bohaterowie czegoś poszukują?  [np. "Poszukiwacze zaginionej arki", "Uprowadzona", "Tożsamość Bournea" - cała trylogia]

* Wymienić. Opowiedz, by wszyscy wiedzieli, o co w nim chodziło. Czego bohater szukał?

* Jak sądzisz, dlaczego bohater tego szukał?

 Zapiszmy nasze odkrycia [zapis na przygotowanej mapce świata]

Posłuchajcie teraz tekstu:

   Był sobie pewnego razu pasterz, który nie posiadał niczego innego oprócz kilku owiec i piszczałki wyciętej z gałęzi czarnego bzu. Nie było dnia, żeby sobie na niej nie przygrywał, czasem cicho, czasem głośno, a czasem smutno; w zależności od tego, w jakim był nastroju. Kiedy grał swoje melodie, ogarniała go tęsknota za czymś doskonałym. A nowe piosenki dawały mu nadzieję, że to kiedyś znajdzie. Pewnego dnia, kiedy znowu grał na swojej piszczałce, zauważył ptaka. Siedział on na drzewie czarnego bzu i przysłuchiwał się. Jego piórka lśniły wszystkimi kolorami tęczy. "Och - pomyślał przerażony pasterz - to jest wreszcie ta doskonałość, za którą wciąż tęskniłem".
   Zakradł się do drzewa, aby schwytać ptaka. Ale kiedy miał go już prawie w dłoniach, ptak zatrzepotał skrzydełkami, uniósł się w powietrze i usiadł na gałęziach jodły. Pragnienie pasterza, który chciał posiadać tego ptaka, było tak ogromne, że postanowił iść za nim. Kiedy podszedł do jodły, ptak znowu odleciał. W tym miejscu pasterz znalazł rannego kosa, który był w niebezpieczeństwie, ponieważ czyhał na niego kot. Przegonił więc kota i w tym samym momencie dostrzegł kolorowego ptaka na brzegu sadzawki. Kiedy pasterz tam dotarł, ptak odfrunął. Na jego miejscu znalazł jedynie zaplątaną w sieci rybę, która poprosiła go o pomoc. Kiedy uwolnił już rybę, dostrzegł ptaka na szczycie wzniesienia. Pobiegł tam, a kiedy był już bardzo blisko, ptak ponownie odleciał. Na jego miejscu pasterz znalazł wyschnięty od suszy kwiat, który poprosił go o pomoc. Podlał go i po chwili dostrzegł ptaka nad brzegiem morza. Ale kiedy pasterz tam dotarł, ptak uniósł się do góry i odleciał nad wodą w stronę zachodzącego słońca.
   "Ach - pomyślał pasterz - ten ptak zrobił ze mnie głupka". Rozczarowany udał się w drogę powrotną do swoich owiec. Kiedy szedł po wzniesieniu, jego oczom ukazał się przepiękny kwiat. Nad brzegiem sadzawki czekała na niego ryba, która cieszyła się, że może dalej żyć. A w koronie jodły kos powitał go radosnym śpiewem. Wtedy pasterz zrozumiał, jaki sens ma trwająca całe życie tęsknota za doskonałością, nawet jeżeli nie można jej schwytać w dłonie.

   -- Willia Hoffsümmer -- "Pragnienie doskonałości"

* Czego szukał pasterz?

* Dlaczego podjął swe poszukiwanie?

Zapiszmy nasze odkrycia [zapis na przygotowanej mapce świata]

======================================
Dziecięce pragnienie poznawania świata
======================================

* Czy ktoś z was ma młodsze rodzeństwo lub ma okazję obserwować takiego kilkuletniego malucha? [Jeśli nie będzie takich osób trzeba podzielić się swoim doświadczeniem lub obiegowym sądem w tej dziedzinie]

* Co jest ważne w opiece nad takim dzieckiem? [trzeba zabezpieczyć szuflady na wysokości rąk, bo do wszystkich chce zajrzeć, wyjmować przedmioty mniejszych gabarytów z ust, itp.]

* Dlaczego dziecko tak postępuje? [Pragnie poznać świat je otaczający]

======================================
Pismo Święte
======================================

* A czy znacie jakieś fragmenty Pisma Św. mówiące o poszukiwaniu? Kto, czego i dlaczego szuka?

   * Rdz 3, 9-10 [Bóg Jahwe zawołał na mężczyznę i zapytał go: "Gdzie jesteś?" On odpowiedział "Usłyszałem Twój głos w ogrodzie, przestraszyłem się, bo jestem nagi, i ukryłem się".] – Bóg poszukujący człowieka.

   * Łk 2, 41-50 [Rodzice Jego chodzili co roku do Jerozolimy na Święto Paschy. Gdy miał lat dwanaście, udali się tam zwyczajem świątecznym. Kiedy wracali po skończonych uroczystościach, został Jezus w Jerozolimie, a tego nie zauważyli Jego Rodzice. Przypuszczając, że jest w towarzystwie pątników, uszli dzień drogi i szukali Go wśród krewnych i znajomych. Gdy Go nie znaleźli, wrócili do Jerozolimy szukając Go. Dopiero po trzech dniach odnaleźli Go w świątyni, gdzie siedział między nauczycielami, przysłuchiwał się im i zadawał pytania. Wszyscy zaś, którzy Go słuchali, byli zdumieni bystrością Jego umysłu i odpowiedziami. Na ten widok zdziwili się bardzo, a Jego Matka rzekła do Niego: Synu, czemuś nam to uczynił? Oto ojciec Twój i ja z bólem serca szukaliśmy Ciebie. Lecz On im odpowiedział: Czemuście Mnie szukali? Czy nie wiedzieliście, że powinienem być w tym, co należy do mego Ojca?] – poszukiwanie 12-letniego Jezusa.

   * Mt 18, 12-14 [Jak wam się zdaje? Jeśli kto posiada sto owiec i zabłąka się jedna z nich: czy nie zostawi dziewięćdziesięciu dziewięciu na górach i nie pójdzie szukać tej, która się zabłąkała? A jeśli mu się uda ją odnaleźć, zaprawdę, powiadam wam: cieszy się nią bardziej niż dziewięćdziesięciu dziewięciu tymi, które się nie zabłąkały. Tak też nie jest wolą Ojca waszego, który jest w niebie, żeby zginęło jedno z tych małych.] – szukanie owcy

   * Łk 19, 1-10 [Potem wszedł do Jerycha i przechodził przez miasto. A /był tam/ pewien człowiek, imieniem Zacheusz, zwierzchnik celników i bardzo bogaty. Chciał on koniecznie zobaczyć Jezusa, kto to jest, ale nie mógł z powodu tłumu, gdyż był niskiego wzrostu. Pobiegł więc naprzód i wspiął się na sykomorę, aby móc Go ujrzeć, tamtędy bowiem miał przechodzić. Gdy Jezus przyszedł na to miejsce, spojrzał w górę i rzekł do niego: Zacheuszu, zejdź prędko, albowiem dziś muszę się zatrzymać w twoim domu. Zeszedł więc z pośpiechem i przyjął Go rozradowany. A wszyscy, widząc to, szemrali: Do grzesznika poszedł w gościnę. Lecz Zacheusz stanął i rzekł do Pana: Panie, oto połowę mego majątku daję ubogim, a jeśli kogo w czym skrzywdziłem, zwracam poczwórnie. Na to Jezus rzekł do niego: Dziś zbawienie stało się udziałem tego domu, gdyż i on jest synem Abrahama. Albowiem Syn Człowieczy przyszedł szukać i zbawić to, co zginęło.] – Jezus przyszedł szukać, to co zginęło

   * Mt 28, 1-8 [Po upływie szabatu, o świcie pierwszego dnia tygodnia przyszła Maria Magdalena i druga Maria obejrzeć grób. A oto powstało wielkie trzęsienie ziemi. Albowiem anioł Pański zstąpił z nieba, podszedł, odsunął kamień i usiadł na nim. Postać jego jaśniała jak błyskawica, a szaty jego były białe jak śnieg. Ze strachu przed nim zadrżeli strażnicy i stali się jakby umarli. Anioł zaś przemówił do niewiast: Wy się nie bójcie! Gdyż wiem, że szukacie Jezusa Ukrzyżowanego. Nie ma Go tu, bo zmartwychwstał, jak powiedział. Chodźcie, zobaczcie miejsce, gdzie leżał. A idźcie szybko i powiedzcie Jego uczniom: Powstał z martwych i oto udaje się przed wami do Galilei. Tam Go ujrzycie. Oto, co wam powiedziałem.] – poszukiwanie zmartwychwstałego

Zapiszmy nasze odkrycia [zapis na przygotowanej mapce świata]

======================================
Podsumowanie
======================================

Zbierzmy nasze odkrycia.

* Czego ludzie szukają z rzeczy materialnych?

* Co zaklasyfikowaliśmy jako przedmiot poszukiwań duchowych?

* Z jakich motywacji ludzie podejmują się poszukiwań?

To, co odkryliśmy, zabierzmy z sobą na wieczorną modlitwę. Na zakończenie pomódlmy się modlitwą spontaniczną polecając tych, którzy doświadczają różnorakich braków nie z własnej winy.
